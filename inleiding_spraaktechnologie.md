# Communicatie

Communicatie is een activiteit waarbij levende wezens betekenissen uitwisselen door op elkaars signalen te reageren. Het Latijnse woord communicare slaat terug op "iets gemeenschappelijk maken".

## Woorden én daden

Horen, zien en zwijgen. Ook 1 minuut stilte kan veelzeggend zijn.

Bij communicatie wordt informatie met elkaar gedeeld door middel van geluid (spraak en toon) en vorm (beeld, symboliek en tekst). Het contact omvat ook handelingen want door gedrag worden heel veel betekenissen kenbaar gemaakt. Het effect van (on–)bewuste daden kan heel groot zijn bij het geven van een betekenis: non-verbale communicatie kan zelfs de doorslag geven boven gekozen woorden en symboliek. We mogen de (on–)geloofwaardigheid van een gesprekspartner niet onderschatten. Bv : iemand die beweert dat hij niet nerveus is, maar wel zweet en trilt. 

## Specifieke kenmerken van het communicatieproces

Communicatie is een proces waarin gemakkelijk misverstanden ontstaan. 
De vijf grondregels van Paul Watzlawick kunnen helpen dit complexe proces te begrijpen:

1. Het is onmogelijk om niét te communiceren: alle gedrag is communicatie, bv wegkijken of niets terugzeggen.

2. Elke communicatie bestaat uit een inhouds- en een betrekkingsniveau: wat er overkomt, wordt beïnvloed door de relatie.

3. Elke communicatie is afhankelijk van de interpretatie van gebeurtenissen: bv als partijen oorzaak en gevolg van elkaar verschillend uitleggen (“Nee, jíj begon ermee”).

4. Mensen communiceren zowel digitaal (via cijfers, letters, woorden en taal) maar ook analoog (zoals via toonzetting, stijl en gebaren).

5. Elke communicatie is symmetrisch of complementair (aanvullend): men is uit op gelijkheid of men benadrukt juist verschillen (machtsverschil).

## Informeren en communiceren

Telefonie en chatten zijn voorbeelden van gelijktijdige communicatie, waarbij actie en reactie elkaar direct opvolgen. Bij bijvoorbeeld een ingezonden brief is de tijd tussen het contact groter.
De term feedback wordt in dit verband gebruikt voor de reactie op een bericht. 
Het bekendste basismodel van een communicatieproces heeft als elementen :  een zender die een boodschap via een medium naar een ontvanger stuurt die daar vervolgens feedback op geeft.

Een kenmerk van het contact bij communicatie is de twee- of meerzijdigheid ervan. Op bijvoorbeeld een aanleiding volgt een vraag, een antwoord, er komt een tegenreactie, etc . De reactie kan iemand komen, maar ook van een publiek. De communicatie eindigt als de wisselwerking stopt.

Zolang er sprake is van (een poging tot) eenrichtingsverkeer dan noemen we het informeren. De meeste boodschappen die worden verstuurd of uitgezonden worden,  komen nooit aan. Gegevens veranderen pas in informatie zodra ze zijn geïnterpreteerd. Een onbegrijpelijk bord bevat signalen, maar als die geen betekenis hebben, is er geen sprake van informatieverwerking. 

## Schaalniveaus van communicatie

Een postzegel als informatiedrager: de tekst verwijst naar onder meer naar een schilder en de frankeerwaarde, het beeld naar een schilderij, decor, kleding, brief, typografie... 
De plaats waar een postzegel is geplakt kan soms een codeboodschap bevatten. 
Zo is het in het Verenigd Koninkrijk verboden een postzegel met de beeltenis van de koningin ondersteboven op een poststuk te plakken.

Communicatieprocessen worden verdeeld in zeven niveaus :

1. massacommunicatie: bij een grote verzameling van mensen

2. publiekscommunicatie: bij grote ongestructureerde groepen

3. organisatiecommunicatie: bij grote gestructureerde groepen

4. groepscommunicatie: bij kleine gestructureerde groepen

5. interpersoonlijke communicatie: gesprek tussen twee mensen (duorelatie)

6. intrapersoonijke communicatie: binnen het individueel centraal zenuwstelsel

7. machinecommunicatie: bij computergestuurde reacties

# Kunstmatige intelligentie

Kunstmatige intelligentie (KI) of artificiële intelligentie (AI) is de wetenschap die zich bezighoudt met het creëren van iets dat een vorm van intelligentie vertoont. 

## Omschrijving

Het is moeilijk te definiëren wat 'intelligentie' precies is. Laat staan dat men dan kan verwoorden wat artificiële intelligentie precies is.

Dingen die eerst als zeer intelligent werden beschouwd, zoals het winnen van een partij schaak van de wereldkampioen schaken, blijken opeens toch niet zo intelligent te zijn als het doel eenmaal is bereikt (Kasparov-Deep Blue, 1997). Soms wordt weleens gezegd 'Kunstmatige intelligentie is wat we de computer nog niet kunnen laten doen'.

Andreas Kaplan en Michael Haenlein proberen artificiële intelligentie te verklaren als
 "het vermogen van een systeem om externe gegevens correct te interpreteren, om te leren van deze gegevens, en om deze lessen te gebruiken om specifieke doelen en taken te verwezenlijken via flexibele aanpassing." 

Kaplan en Haenlein verdelen artificiële intelligentie in drie verschillende types van AI-systemen: analytisch, mens-geïnspireerd en vermenselijkte artificiële intelligentie. 

- Analytische AI heeft enkel eigenschappen die nauwkeurig zijn met cognitieve intelligentie die een cognitieve voorstelling van de wereld maakt. Op die manier maken gebruik van vorige ervaringen om toekomstige beslissingen te beïnvloeden. 

- Mens-geïnspireerde AI bevat elementen van cognitieve en emotionele intelligentie, begrip, in aanvulling op cognitieve elementen, maar ook menselijke emoties waarmee rekening wordt gehouden in het beslissingsproces.
 
- Vermenselijkte AI vertoont eigenschappen van alle types vaardigheden (cognitieve, emotionele en sociale intelligentie), en is in staat zelfbewust te zijn in interacties met anderen.

Een vrij algemeen geaccepteerde test voor kunstmatige intelligentie is de Turingtest, geformuleerd door de Engelse wiskundige Alan Turing, een van de vaders van de informatica.
Deze komt erop neer dat als een computer iemand voor de gek kan houden en deze kan laten geloven dat hij een mens is, de computer intelligent moet zijn.

Deze visie kan tot het 'extreme' doorgevoerd worden, en dat geeft het idee dat een kunstmatig intelligente eenheid het ultieme model van de mens is. Daarom heeft AI veel te maken met de psychologie. 
Een andere visie is om alleen de 'goede' dingen van de mens te gebruiken en waar mogelijk dingen te verbeteren. Computers zijn in verschillende dingen, zoals wiskunde, een stuk beter dan mensen. Een menselijke intelligentie gecombineerd met de rekenkracht en opslagtechnieken van een computer overstijgt de menselijke intelligentie. 
Als dit het doel is, dan relateert de AI zich weer meer met de informatica.

## Sterke en zwakke AI

Binnen de AI kan onderscheid gemaakt worden tussen "sterke AI" en "zwakke AI".

- Sterke AI houdt zich bezig met onderzoek met betrekking tot het creëren van een computer of software die echt kan redeneren en problemen oplossen, en die wellicht zelfbewustzijn zou hebben; hiervan zijn weer twee subtypen te onderscheiden, namelijk de mens-gelijke AI, een computer die redeneert en denkt als een mens, en de niet-mens-gelijke AI, waarin de computer een niet-menselijke, maar eigen computer-intelligentie ontwikkelt.

- Zwakke AI houdt zich bezig met onderzoek in beperkte deelgebieden waarin gedragingen mogelijk zijn die intelligent lijken, maar niet echt intelligent zijn. 

## Onderzoeksgebieden binnen de AI

Kunstmatige intelligentie is een interdisciplinair vakgebied. Om functionele kunstmatige intelligentie te bereiken,  worden er technieken uit verschillende vakgebieden gebruikt. Deze vakgebieden variëren van informatica tot geesteswetenschappen. Een greep uit deze gebieden: patroonherkenning en beeldverwerking, cognitieve psychologie, logica, statistiek en linguïstiek. 
Voorbeelden van onderzoeksvragen zijn:

- het begrijpen van opdrachten die worden gegeven met betrekking tot een kamer waarin zich eenvoudige geometrische vormen (kubussen, piramides, etc) in verschillende vormen en kleuren bevinden, zoals "zet de rode piramide op de grote blauwe kubus".

- het simuleren van het gedrag van (veel) eenvoudigere dieren dan mens, bijvoorbeeld een mier, of een bodemaaltje, maar ook dat van een school vissen of een zwerm vogels (zwermintelligentie).

- het spelen van diverse denksporten, bijvoorbeeld schaken, dammen, checkers of Go. Checkers (dammen op een 8x8 bord) was het eerste  denkspel waarvoor begin jaren 60 al werd geclaimd dat het door de computer opgelost was. Bij deze bewering zijn - althans in die tijd - een groot aantal kanttekeningen te plaatsen en de "algemeen bekende feiten" hierover zijn bijna allemaal onjuist: het programma versloeg eenmaal een redelijk bekwaam speler die geen meester of grootmeester was, en verloor de volgende 6 partijen. De onbetwiste wereldkampioen Marion Tinsley is kort voor zijn dood tweemaal verslagen door een checkersprogramma dat Chinook heet.

- het leren van een groot aantal feiten uit de echte wereld en het proberen daar door logische regels conclusies uit te trekken.

- het voeren van een gesprek waarbij de enige echte input van de menselijke gesprekspartner zelf komt, zonder dat die dat in de gaten heeft (rogeriaanse psychotherapie). Dit is een soort Turingtest op een beperkt terrein, en het blijkt verrassenderwijs mogelijk een enorm aantal mensen, mits ze tevoren geen achterdocht koesteren, te misleiden: velen hebben al gevraagd even met de terminal alleen te worden gelaten om onder vier ogen met de computer te kunnen praten, "omdat hun gesprekspartner hen zo goed begrijpt".

## Deep learning

Deep learning is een deel van een grotere familie van methodes van machinaal leren, zie Deep Learning.

## Neuraal netwerk

Een neuraal netwerk, vroeger neuronaal netwerk genoemd, is een groep van verbonden neuronen (zenuwcellen). De twee belangrijkste vormen zijn biologische neurale netwerken, in het bijzonder het menselijk brein en kunstmatige neurale netwerken. 

### Biologische en kunstmatige neurale netwerken

Biologische neurale netwerken zijn opgebouwd uit werkelijk bestaande zenuwcellen die in het zenuwstelsel en hersenen met elkaar zijn verbonden door middel van synapsen. In de neurowetenschap kunnen deze netwerken corresponderen met kleine groepjes neuronen met een specifieke functie, of grotere gebieden in de hersenen met een meer algemene functie. 

Kunstmatige neurale netwerken zijn opgebouwd uit kunstmatige eenheden of 'neuronen' die door middel van een computerprogramma de eigenschappen van echte biologische neuronen nabootsen.
Kunstmatige neurale netwerken kunnen voor twee doeleinden worden toegepast: om meer inzicht te krijgen in biologische neurale netwerken, of om problemen op het terrein van kunstmatige intelligentie op te lossen. 

### Onderdelen van een neuraal netwerk

Een neuraal netwerk kan bestaan uit een arbitrair aantal gesimuleerde neuronen (om van een netwerk te kunnen spreken is er natuurlijk wel altijd meer dan een neuron nodig). Deze neuronen kunnen in principe op alle denkbare manieren met elkaar worden verbonden, ieder neuron kan desnoods een connectie hebben met alle andere. Niettemin zijn er in de praktijk verschillende organisatievormen die voor bepaalde toepassingen beter blijken te voldoen dan andere. Een typisch neuraal netwerk bestaat uit drie lagen neuronen, een ingangslaag, een tussenlaag en een uitgangslaag. Het aantal ingangsneuronen is gelijk aan het aantal ingangsvariabelen, het aantal uitgangsneuronen wordt bepaald door het aantal gewenste uitgangsposities. Voorbeeld is patroonherkenning voor de letters van het alfabet, de ingangslaag zal hier bijvoorbeeld 256 neuronen hebben (voor 16 x 16 pixels), het aantal uitgangsneuronen zal 26 zijn, of 36 als ook cijfers herkend moeten worden. Het aantal neuronen in de tussenlaag ligt hier ergens tussenin en wordt door experimenteren bepaald. Neurale netwerken kunnen ook uit meerdere tussenlagen bestaan. 

#### Werking

Ieder neuron uit een bepaalde laag heeft verbinding met alle neuronen uit de laag ervoor. Iedere verbinding heeft een bepaalde overdrachtsfunctie, de som van alle ingangswaarden maal hun overdrachtsfunctie bepaalt de waarde van het neuron zelf. De overdrachtsfunctie geeft het 'gewicht' van de connectie aan, hoe sterk het signaal via die connectie aankomt bij het doelneuron, en kan positief (stimulerend) of negatief (remmend) zijn. Netwerken kunnen verschillende functies hebben. Zij kunnen gebruikt worden om informatie (bijvoorbeeld kennis) op te slaan, of om de opgeslagen informatie te transformeren of te veranderen. In het eerste geval spreekt men wel van een representatie, en in het tweede geval van een computatie. In netwerken opgeslagen informatie of kennis kan ook worden aangeleerd. Het 'trainen' van het netwerk gebeurt door het aanbieden van ingangswaarden met hun bijbehorende gewenste uitgangswaarden, en dan steeds door terugrekenen de overdrachtsfuncties bij te stellen. Meestal worden de overdrachtsfuncties geleidelijk bijgesteld, en bestaat een 'trainingssessie' uit vele (duizenden) iteraties. In het bovenstaand voorbeeld zal per letter een paar honderd voorbeelden aangeboden worden, of zoveel als nodig is. Een tweede stap in het leerproces is het aanbieden van nieuwe patronen en het controleren van het resultaat dat dat oplevert. Op die manier kan bepaald worden in hoeverre het netwerk 'volleerd' is, en hoe betrouwbaar de resultaten zijn. Uiteindelijk is voor ieder paar neuronen (A,B) in het netwerk een overdrachtsfunctie gedefinieerd, in het eenvoudigste geval een simpele coëfficiënt, die aangeeft hoe het vuren van A invloed heeft op B. Coëfficiënten worden vaak genormeerd (dat wil zeggen dat gezorgd wordt dat ze in het hele netwerk ergens tussen -1 en 1 liggen.) Het is mogelijk een neuraal netwerk te 'overtrainen', waarbij het op de bekende trainingsinput zeer goed reageert maar niet meer in staat is nieuwe inputs correct te categoriseren. Voor een goede werking van een netwerk dat blijvend lerend geconfigureerd is het soms nodig het net een poosje in vrijloop te zetten om dit effect tegen te gaan - de analogie met het 'dromen' van het menselijke brein heeft zich aan vele onderzoekers opgedrongen.

## Objectherkenning

Mensen herkennen objecten zonder veel moeite hoewel objecten zelden exact hetzelfde voorkomen. Soms staan we dicht bij of veraf, wat ervoor zorgt dat het object groter of kleiner lijkt, op andere plaatsten staat hetzelfde object dan weer gedraaid of half verstopt achter iets anders. Toch hebben wij geen problemen om dit te herkennen, bij computergestuurde objectherkenning zorgt dit voor een grote moeilijkheid. Een pionier op het vlak van objectherkenning was David Lowe, een Canadese wetenschapper. Hij kwam met het idee om van een object punten te nemen die niet veranderen door translatie, rotatie, grootte en lichte vervorming. Het algoritme dat hiervoor gebruikt wordt, wordt Scale-invariant feature transform (SIFT) genoemd. Hoewel er vele manieren zijn om aan objectherkenning te doen, is dit de meest algemene methode. 

### De SIFT-methode

Deze methode om aan objectherkenning te doen gebeurt in een aantal stadia. Als we willen dat we objecten kunnen herkennen, moeten we eerst zorgen dat er een database aanwezig is waarin reeds een aantal objecten zitten die als referentie kunnen gebruikt worden. Deze database wordt gevuld met SIFT key features van de objecten die we als referentie gaan gebruiken. De locatie en oriëntatie van deze features wordt apart bijgehouden zodat bij vergelijking met een nieuw object niet enkel de feature zelf moet kloppen, maar ook de oriëntatie en de locatie juist moeten zijn.

Wanneer er een object herkend wordt, worden ook hiervan met het SIFT-algoritme belangrijke kenmerken genomen die dan individueel worden vergeleken met alle kenmerken in de database. Het algoritme dat gebruikt wordt om na te gaan of de kenmerken overeenkomen is het Best-Bin-First algoritme. Van alle overeenkomstige kenmerken dat hieruit komen worden enkel degene die dezelfde locatie, oriëntatie en schaal bijgehouden.

De resultaten die we nu bekomen hebben worden nu geclusterd, dit wil zeggen dat er nu gekeken wordt naar de verschillende kenmerken samen en niet meer individueel. De matches die eerder zijn voorgekomen worden gegroepeerd per object, waar we drie of meer matches tegenkomen per object worden bijgehouden, anderen worden weggelaten. Deze worden dan meer gedetailleerd bekeken en weggelaten als deze niet verder overeenkomen. Het uiteindelijk resultaat is een match waarvan we bijna zeker kunnen zeggen dat dit het object is dat we voor ons hebben

### Andere methoden

- SURF: Speeded Up Robust Features is een robuuste indicator van belangrijke punten die onafhankelijk zijn van de schaal en rotatie in een object. Deze manier is sneller dan SIFT. SURF is gebaseerd op 2D Haarwavelets.
- PCA-SIFT: Principal Components Analysis - Scale-invariant feature transform is een variant van SIFT.

# Spraaktechnologie

## Spraaksynthese

Spraaksynthese is het kunstmatig produceren van menselijke spraak. Ook wel: Text-to-Speech (TTS), Computerstem, Tekst-naar-Spraak, kunstmatige spraak. Het is onder meer een onderzoeksgebied binnen de kunstmatige intelligentie. Met behulp van spraaksynthese-software wordt geschreven (orthografische of fonetische) tekst omgezet in gesproken tekst. Het doel van spraaksynthese-software is om menselijke spraak zo goed mogelijk na te bootsen.

### Methoden

- De meest succesvolle methode van spraaksynthese is de Unit Selection Method. Deze methode wordt in de modernste spraaksynthese-software toegepast. De basis hiervoor is natuurlijke menselijke spraak. Een grote hoeveelheid fragmenten van menselijke spraak worden opgenomen, opgeslagen en op een intelligente manier aan elkaar geplakt tot de gewenste uiting. Ook voor het Nederlands bestaat tegenwoordig zeer hoogwaardige software. De toepassing van de unit selection method en de toenemende capaciteit van computers brengt tegenwoordig de kwaliteit van de spraaksynthese steeds dichter bij de natuurlijke menselijke stem. Hiermee wordt spraaksynthese werkelijk bruikbaar in geavanceerde omgevingen zoals callcenters. 
- Selfservicetoepassingen of interactieve, spraakgestuurde toepassingen Interactive Voice Response (IVR) systemen worden veelal uitgerust met spraaksynthese. Dynamisch gegenereerde content zoals file-informatie en beurskoersen kan zo automatisch voorgelezen worden. 

## Spraakherkenning

Spraakherkenning is een deelgebied van de informatica en computationele taalkunde waarbinnen methoden worden onderzocht en ontwikkeld die het mogelijk maken om automaten, in het bijzonder computers, het gesproken woord te laten herkennen en verwerken. Spraakherkenning moet onderscheiden worden van stemherkenning, een biometrische techniek om een bepaalde persoon aan de hand van zijn stem te kunnen identificeren. De methoden om beide te realiseren zijn echter wel nauw verwant.

### Soorten

Bij de eenvoudigste vorm van spraakherkenning wordt de gesproken invoer vergeleken met een beperkt aantal tijdens een trainingsperiode ingesproken commando's, men spreekt dan van template matching. De beperkingen van deze techniek brengen met zich mee dat tijdens het dicteren de woorden los van elkaar uitgesproken moeten worden. Dit zijn de zogenaamde discrete spraaksystemen. Door de commando's individueel te trainen, ontstaat er wel een zeer hoge herkenningsgraad, mits de training wordt uitgevoerd binnen de omgeving waar de herkenning ook ingezet zal worden (bijvoorbeeld in een magazijn). Veelal wordt er naast de training ook een omgevingsmeting verricht waarbij geluiden op de achtergrond geregistreerd worden. Dit wordt afgezet tegen het volume waarmee gesproken wordt. Op deze wijze is storend omgevingsgeluid door de herkenningssoftware te negeren. Spraakherkenning die werkt op basis van template matching heeft geen beperkingen ten aanzien van spreektaal en accenten binnen de gesproken taal. De meeste spraakherkenningprogramma's vereisen voor een goede herkenning dat het programma eerst een profiel van de gebruiker opmaakt door deze een voorbeeldtekst te laten voorlezen.

Moderne spraakherkenning werkt met statistische modellen van spraak en taal en hoewel training doorgaans nog aan te raden is om het model aan te passen, zijn ze steeds meer sprekeronafhankelijk. Bij deze vorm van spraakherkenning wordt slechts een beperkt aantal talen ondersteund en kan iemand met een zwaar accent moeilijk herkend worden, ook al wordt er vooraf nog een aparte training uitgevoerd. Het maken van de zogenaamde akoestische modellen gaat aan de hand van een spraakcorpus bestaande uit vele uren getranscribeerde spraak. Het maken van zo'n corpus is zeer arbeidsintensief en de licentiekosten zijn daarom meestal hoog. Mede hierdoor is er slechts een beperkt aantal producenten actief in deze markt.

## Toepassingen

### Chatbot

Een chatterbot, chatbot of kortweg bot is een geautomatiseerde gesprekspartner. Het is dan ook een samenvoeging van het woord 'chat' en 'robot'. Chatbots zijn te vinden op websites en in Instant Messenger-programma’s, zoals Facebook Messenger, Skype (het vroegere Windows Live Messenger, de opvolger van MSN Messenger), Yahoo, AIM, Google Talk, Telegram, WhatsApp, Discord en Slack. In het geval van Instant Messenger-programma's kan de chatbot worden toegevoegd als buddy. 

#### Werking

Een chatbot neemt deel aan een getypte conversatie; vaak een dialoog, waarbij de gebruiker een vraag intikt en de chatbot antwoord geeft, maar de conversatie kan ook meer personen betreffen, zoals op een IRC-kanaal. Ook kan de chatbot een vraag stellen, bijvoorbeeld als onderdeel van een quiz, of een mededeling doen, vaak om de anderen van bepaalde ontwikkelingen op de hoogte te houden, bijvoorbeeld de beurskoersen. Sommige chatbots zijn menu-gestuurd; dan krijgt de gebruiker een keuze voorgelegd. Chatbots kunnen ook spelletjes met iemand spelen in een zogenaamd activiteitenscherm naast de conversatie (alleen in Windows Live Messenger), bijvoorbeeld het bekende tv-spelletje 1 tegen 100.

Chatbots hebben, net als menselijke conversatiepartners, vaak een vaste roepnaam waaronder ze aan de conversatie deelnemen. De meeste chatbots dienen om een bepaalde dienst aan te bieden, en gedragen zich daarom als typische computerprogramma's die via de commandoregel te benaderen zijn: er is een vast repertoire aan commando's, waarop de respons vast ligt en duidelijk gedefinieerd is, en uitleg ervan is vaak met een commando (b.v. "help") op te vragen.

Sommige, zoals infobot volgen de conversatie, pikken daar dingen uit op, en kunnen die ook ongevraagd weer te berde brengen, wat al snel een tamelijk menselijke indruk maakt.

#### Intelligentie

Een dergelijke chatbot werkt door patroonherkenning: er zijn een of meer patronen die in de langskomende tekst worden herkend, en aan elk patroon is een handeling gekoppeld; die handeling kan bestaan uit het geven van een antwoord, maar het wordt interessanter als er meer gebeurt. Zo kan een chatbot als weerbericht fungeren door op zinnen als "Wat voor weer is het vandaag in Lier?", te reageren met bijvoorbeeld "In Lier is het vandaag 8 graden Celsius. Verwacht wordt dat het in de loop van de dag zal gaan regenen." Hiervoor is het nodig dat er een database is met plaatsnamen en een verbinding met een Internetdienst die weerberichten geeft zoals het gegeven antwoord; al wat de chatbot dan hoeft te doen is langskomende tekst scannen op het voorkomen van het woord "weer" tegelijk met een plaatsnaam in de database, de Internetdienst vragen om het weerbericht voor de plaats in kwestie, en dat als antwoord plaatsen.

Een dergelijke dienst is nuttig, maar niet erg slim: op de vraag "Ben je weer in Lier?" zal hetzelfde antwoord komen. Daarom zijn dergelijke chatbots al snel als programma's te herkennen.

Er worden wel chatbots gemaakt die zich proberen voor te doen als een echt mens; als er een dat volkomen lukt zegt men dat hij geslaagd is voor de Turing-test. Dit omdat Alan Turing, een van de stamvaders van de computer, in 1950 een artikel schreef over de vraag of dit in principe mogelijk is. 

#### Toepassingen

Steeds meer bedrijven zetten chatbots in om te ondersteunen in hun dialoog met consumenten. Vanwege het geautomatiseerde karakter is een chatbot een goedkoop alternatief voor het beantwoorden van basale vragen. Chatbots kunnen bijvoorbeeld ingezet worden als klantenservice (via websites).

## Virtuele assistent

Een virtuele assistent (soms ook wel een spraakassistent) is een softwareprogramma die door middel van spraakherkenning taken of diensten kan uitvoeren voor de gebruiker. Het doel hiervan is om een intuïtieve koppeling te bieden tussen een gebruiker en een systeem of apparaat, zodat opdrachten of zoekopdrachten "menselijker" kunnen zijn.

Vanaf circa 2012 werden dergelijke toepassingen voornamelijk gebruikt op smartphones met de besturingssystemen iOS en Android. Vanaf 2014 kwamen er slimme speakers op de markt met een ingebouwde virtuele assistent.

### Mogelijkheden

Via een virtuele assistent is het mogelijk om informatie op te vragen over het weer, sportuitslagen, recepten, en om afspraken in een agenda te zetten of het instellen van een herinnering. Ook kan er opdracht worden gegeven voor bepaalde acties, zoals het afspelen van muziek of video, of het opstarten van een toepassing.

### Techniek

Voordat een taalkundige invoer door de gebruiker kan worden gemaakt, moet deze eerst worden herkend en begrepen. Spraakherkenning en parseralgoritmen worden hiervoor gebruikt. Een herkende opdracht wordt vervolgens overgedragen naar de overeenkomstige toepassing. Het doel van de techniek is om een naadloze taaldialoog tussen mens en machine te creëren. Om een snelle reactietijd mogelijk te maken, worden de meeste gegevens verwerkt op servers van de aanbieder, en hiervoor is een internetverbinding noodzakelijk.

### Toepassingen

#### Amazon Alexa

Alexa is een virtuele assistent ontwikkeld door Amazon. Het werd eerst gebruikt door de Amazon Echo en de Amazon Echo Dot-slimme speakers. De gebruiker kan er gewoon tegen spreken om muziek af te spelen, actielijsten te maken, alarms in te stellen, en allerlei informatie op te vragen zoals het weer, de verkeerssituatie, sport of nieuws.[1] Alexa kan ook andere slimme apparaten aansturen zoals een domoticasysteem. Gebruikers kunnen de mogelijkheden uitbreiden door zogenaamde "skills" te installeren. 

#### Google Assistant

Google Assistant is een virtuele assistent ontwikkeld door Google. Het product werd voorgesteld in mei 2016 en is de opvolger van Google Now. De software is te vinden op de Pixel-smartphones en is in de chatapp Allo geïntegreerd. In Google Home wordt gebruikgemaakt van Google Assistant.

In maart 2017 werd de Google Assistant uitgerold naar telefoons met het Android besturingssysteem, versies 6.0 en 7.0. Gebruikers kunnen een gesprek aangaan met de assistent. In mei 2018 demonstreerde Google dat Google Assistant telefonisch een afspraak met de kapper maakte zonder dat deze merkte dat het een machine was.

#### Siri (Apple)

Siri werd oorspronkelijk als project ontwikkeld door de afdeling kunstmatige intelligentie van SRI International. Het onderdeel spraakherkenning werd ontwikkeld door Nuance Communications en maakt gebruik van machinaal leren om te kunnen functioneren. Siri werd aangeboden als een applicatie via de applicatiewinkel App Store.

Apple Inc. kocht het programma twee maanden later op 28 april 2010, en werd geïntegreerd in de iPhone 4S die uitkwam in oktober 2011. De aangekondigde ontwikkeling van BlackBerry OS- en Androidapplicaties werd stopgezet na de aankoop door Apple.[4] De oorspronkelijke versie voor de iPhone 4S ontving gemengde reacties. De stemherkenning en context van de zinnen werd geprezen, maar er was kritiek op de strakke commando's en een gebrek aan flexibiliteit.

#### Microsoft Cortana

Cortana was een virtuele assistent ontwikkeld door Microsoft, maar is ondertussen overleden.

#### Bixbi

Bixbi is sinds maart 2017 de virtuele assistent van Samsung Electronics.

## practisch deel : gebruik van Google Assistent

Ik ga op onderzoek in de wereld van Google assistent en probeer zo te begrijpen wat heel mijn jaarwerk is en betekent. Het is een lange weg met enkele bulten maar ik leer er erg veel uit.
