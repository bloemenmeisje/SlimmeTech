# spraaktechnologie

_Deze tekst is grotendeels overgenomen uit Nederlandse Wikipedia-artikelen maar wel aangepast voor de lezer:_

- [Lernout_%26_Hauspie](https://nl.wikipedia.org/wiki/Lernout_%26_Hauspie)
- [Spraakherkenning](https://nl.wikipedia.org/wiki/Spraakherkenning)
- [Spraaksynthese](https://nl.wikipedia.org/wiki/Spraaksynthese)
- [Ieper_Business_Park]https://nl.wikipedia.org/wiki/Ieper_Business_Park)

--- 
             
## Lernout & Hauspie

Lernout & Hauspie was een spraaktechnologiebedrijf opgericht door Jo Lernout, Pol Hauspie en Nico Willaert.

Jo Lernout en Paul Hauspie begonnen in 1987 met een bedrijf in spraaktechnologie. Paul was boekhouder, Lernaut verkocht computers. Samen hadden ze de visie om computers met de stem te laten bedienen.

Het bedrijf was gespecialiseerd in de ontwikkeling van spraakherkenning, spraaksynthese en spraakcompressie. Eind 1995 ging het bedrijf naar de NASDAQ ( = beurs voor technische bedrijven) en was daarmee het eerste Belgische bedrijf op deze technologiebeurs.

Het bedrijf was gevestigd in Ieper in het zogenaamde Flanders Language Valley, dat hiervoor speciaal gebouwd werd. Later kwamen er ook anderen bedrijven zich vestigen, vooral dan bedrijven die gelinkt waren aan technologie.

## Spraakherkenning

Spraakherkenning is een deelgebied van de informatica en computationele taalkunde. Het is een deelgebied waarbinnen methoden worden onderzocht en ontwikkeld die het mogelijk maken om automaten, in het bijzonder computers, het gesproken woord te laten herkennen en verwerken. Spraakherkenning is wel iets anders dan stemherkenning. 

### Soorten - Spraakherkenning

Bij de eenvoudigste vorm van spraakherkenning, wordt de gesproken invoer vergeleken met een beperkt aantal tijdens een trainingsperiode ingesproken commando's, men spreekt dan van template matching. De beperkingen van deze techniek brengen met zich mee dat tijdens het dicteren de woorden los van elkaar uitgesproken moeten worden. Dit zijn de zogenaamde discrete spraaksystemen. Door de commando's individueel te trainen, ontstaat er wel een zeer hoge herkenningsgraad, mits de training wordt uitgevoerd binnen de omgeving waar de herkenning ook ingezet zal worden (bijvoorbeeld in een magazijn). Meestal wordt er naast de training ook een omgevingsmeting verricht waarbij geluiden op de achtergrond geregistreerd worden. Dit wordt afgezet tegen het volume waarmee gesproken wordt. Op deze wijze is storend omgevingsgeluid door de herkenningssoftware te negeren. Spraakherkenning die werkt op basis van template matching heeft geen beperkingen ten aanzien van spreektaal en accenten binnen de gesproken taal. Bij de meeste spraakherkenningprogramma's is het nodig,  voor een goede herkenning, dat het programma eerst een profiel van de gebruiker opmaakt, door deze een voorbeeldtekst te laten voorlezen.

Moderne spraakherkenning werkt met statistische modellen van spraak en taal en hoewel training doorgaans nog aan te raden is om het model aan te passen, zijn ze steeds meer sprekeronafhankelijk. Bij deze vorm van spraakherkenning wordt slechts een beperkt aantal talen ondersteund en kan iemand met een zwaar accent moeilijk herkend worden, ook al wordt er vooraf nog een aparte training uitgevoerd. Het maken van de zogenaamde akoestische modellen gaat aan de hand van een spraakcorpus bestaande uit vele uren getranscribeerde spraak. Het maken van zo'n corpus is zeer arbeidsintensief en de licentiekosten zijn daarom meestal hoog. Mede hierdoor is er slechts een beperkt aantal producenten actief in deze markt. Het VoxForge-project tracht hier verandering in te brengen door de aanleg van spraakverzameling dat onder een OpenSourcelicentie beschikbaar zal zijn. 

### Geschiedenis - Spraakherkenning

Commerciële spraakherkenningprogramma's bestaan al vanaf 1990. IBM bracht in 1996 zelfs een besturingssysteem op de markt met ingebouwde spraakherkenning: OS/2 Warp. 
Philips had tot omstreeks 2000 het programma FreeSpeech, waarvan FreeSpeech 2000 de laatste versie was voor de consumentenmarkt. Sindsdien maakte Philips alleen nog spraakherkenning voor professionele (medische en juridische) toepassingen.

Het Belgische bedrijf Lernout & Hauspie was een van de koplopers op het gebied van spraakherkenning, maar ging ten onder door boekhoudschandalen en te hoge verwachtingen. 

Zowel de spraakherkenningspoot van Philips als de technologie van Lernout & Hauspie werden overgenomen door het Amerikaanse Nuance Communications. In juli 2010 kondigde Nuance Communications de elfde versie aan van zijn spraakherkenningsoftware Dragon NaturallySpeaking.

De beperkte rekencapaciteit van de toenmalige computers vormde nog een belangrijke beperkende factor in die jaren.

Spraakherkenning kan ook gebruikt worden door mensen met RSI-klachten. Zij spreken in een headset en hoeven dus de armen, handen en vingers niet te gebruiken.

De Amerikaanse fabrikant Vocollect levert al sinds 1989 complete spraakherkenningsoplossingen bestaande uit zowel hardware als software. Daarbij ligt de nadruk op toepassingen in magazijnen en industriële omgevingen. Binnen deze markt is Vocollect wereldwijd marktleider. Andere bekende fabrikanten zijn Voxware en MCL Technologies. 


## Spraaksynthese


Spraaksynthese is het kunstmatig produceren van menselijke spraak. Ook wel: Text-to-Speech (TTS), computerstem, Tekst-naar-Spraak, kunstmatige spraak. Het is een onderzoeksgebied binnen de artificiële intelligentie. Met behulp van spraaksynthese-software wordt geschreven (orthografische of fonetische) tekst omgezet in gesproken tekst. Het doel van spraaksynthese-software is om menselijke spraak zo goed mogelijk na te bootsen.

### Methoden - Spraaksynthese

De meest succesvolle methode van spraaksynthese is de Unit Selection Method. Deze methode wordt in de modernste spraaksynthese-software toegepast. De basis hiervoor is natuurlijke menselijke spraak. 
Een grote hoeveelheid fragmenten van menselijke spraak worden opgenomen, opgeslagen en op een intelligente manier aan elkaar geplakt tot de gewenste uiting. Ook voor het Nederlands bestaat tegenwoordig zeer hoogwaardige software. De toepassing van de Unit Selection Method en de toenemende capaciteit van computers brengt tegenwoordig de kwaliteit van de spraaksynthese steeds dichter bij de natuurlijke menselijke stem. Hiermee wordt spraaksynthese werkelijk bruikbaar in geavanceerde omgevingen zoals callcenters. 
Selfservicetoepassingen of interactieve, spraakgestuurde toepassingen Interactive Voice Response (IVR) systemen worden veelal uitgerust met spraaksynthese. Zo kunnen bijvoorbeeld boeken, artikels, maar ook beurskoersen automatisch voorgelezen worden. 

### Geschiedenis - Spraaksynthese
         
Moderne kunstmatige spraak ontstond pas met de opkomst van de micro-elektronica. Het onderzoeksveld bestond echter al eeuwen voor de uitvinding van elektronische signaalverwerking. 

Vroeger probeerde men op een mechanische manier, door onder andere de toepassing van blaasbalgen, zogenaamde ‘sprekende hoofden’ te produceren. 

Vroege onderzoekers in dit veld waren Paus Silvester II, Albertus Magnus (1198-1280), en Roger Bacon (1214-1294). In 1779, bouwde Christian Kratzenstein, een Deense wetenschapper aan de Russische Academie van Wetenschappen, modellen van het menselijke spraakkanaal die vijf klinkers konden produceren. 

Vervolgens ontwierp de Oostenrijkse Wolfgang Von Kempelen de op blaasbalgen gebaseerde "akoestisch-mechanische spraakmachine", beschreven in een document uit 1791. Bij deze machine zorgden modellen van de tong en lippen ervoor dat zowel klinkers als medeklinkers uitgesproken konden worden. 

In 1837 produceerde Charles Wheatstone de "speaking machine", gebaseerd op Von Kempelens ontwerp.

In jaren 30 van de vorige eeuw ontwikkelde Bell Labs de Vocoder, een machine waarvan me dacht dat het een duidelijk verstaanbare spraaksynthesemachine was, met toetsen bediend. Homer Dudley werkte deze machine verder uit tot het Voder-systeem. Deze werd op de wereldtentoonstelling van 1939 in New York gepresenteerd. Hiervan stamt ook het eerst bekende geluidsfragment van gesynthetiseerde spraak. Dit fragment is te beluisteren op 120 Years of Electronic Music. De eerste computergestuurde spraaksynthesizers stammen uit eind jaren 50. Deze klonken zeer robotachtig en waren nauwelijks verstaanbaar. Deze systemen zijn echter heel moeizaam verder ontwikkeld en bij hedendaagse systemen is het soms onmogelijk gesynthetiseerde spraak en echte menselijke spraak van elkaar te onderscheiden.

Het eerste complete TTS-systeem werd in 1968 voltooid. De eerste vorm van digitale spraaksynthese was formantsynthese. Bij deze aanpak werden de formanten die een klinker omspannen (doorgaans 2 of 3) gegenereerd en aangevuld met een grondtoon (de toonhoogte van de spreker). Dit leidt echter tot de typische robotklank van een vocoder. Sinds de jaren 80 is spraaksynthesesoftware gangbaar geworden in besturingssystemen. 

## Flanders Language Valley

Al in 1994 droomden Jo Lernout en Pol Hauspie ervan om een campus uit te bouwen rond spraaktechnologie. De campus kreeg al snel de vorm van een oorschelp als symbool voor de activiteit die er had moeten plaatsvinden. In november 1999 werd Flanders Language Valley, zoals de site toen heette, officieel geopend door prins Filip. Het was een groot project geworden met een kantoorgebouw van zeven verdiepingen waar het hoofdkantoor van L&H was gevestigd, het centrale Auris Centrum, met leslokalen en auditorium, en 18 aparte kantoormodules van zo'n 600m² waar aanverwante bedrijfjes zich konden vestigen. Daarnaast was er ook nog bouwgrond ter beschikking. Echter, een jaar na de opening van dit project ging L&H failliet en trokken de bedrijven die er gevestigd waren weg. Jarenlang stond Ieper Business Park, zoals de site sinds het faillissement heet, leeg en was er weinig tot geen activiteit. Slechts enkele bedrijven waren er gehuisvest. Onder andere de Ieperse weefgetouwenproducent Picanol had er hun kantoren in het voormalige hoofdkwartier van L&H, maar slechts vier van de achttien modules waren verhuurd. In het Auris Centrum was er enkel activiteit van Syntra en VDAB. Eind 2008 werd er uiteindelijk een koper gevonden: Punch International wilde destijds de campus uitbouwen tot een researchpark maar de crisis stak ook daar een stokje voor. 

## Faillissement

Het bedrijf Lernout & Hauspie kwam eind 2000 in opspraak na onderzoek door The Wall Street Journal omtrent het bestaan van spookbedrijven en boekhoudkundige onregelmatigheden (fictieve omzet) met het doel de koers van de aandelen de hoogte in te jagen. De aandelen van het bedrijf kelderden in nauwelijks een half jaar tijd en uiteindelijk ging L&H in 2001 failliet. De spraaktechnologieafdeling van L&H werd overgenomen door het Amerikaanse Scansoft, nu bekend als Nuance Communications.

## Fraude

Op maandag 22 mei 2007 startte het proces tegen Lernout en Hauspie, het grootste fraudeproces ooit in België. Op 9 oktober 2007 werd voor de oprichters een celstraf van 5 jaar geëist waarvan 2 voorwaardelijk, alsmede een strenge geldboete, aangezien zij door fraude menig bedrijf én investeerder in moeilijkheden hadden gebracht. Op 20 september 2010 viel het doek over de zaak: het hof van beroep in Gent oordeelde dat Jo Lernout, Pol Hauspie, Nico Willaert en Gaston Bastiaens wel degelijk schuldig waren aan valsheid in geschriften en het knoeien met de resultaten van hun vroegere bedrijf.
